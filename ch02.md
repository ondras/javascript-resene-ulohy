# Kapitola 2: První setkání

## Úloha

Pro fanoušky Karla Gotta chystáme vzpomínkový web, který bude obsahovat i texty písní. Některé jsou ale příliš dlouhé, takže je nutné zobrazit jen prvních několik znaků a zbytek textu skrýt. Po kliknutí na tlačítko se ukáže celý text písně.

### Řešení

```html
<!-- kapitola-2.html -->
<h1>Mám styl Čendy</h1>
<pre>
Mezi námi je mnoho chvil
A pokusů, abych se ti zavděčil
Jenomže od tebe se člověk moc nedoví
Stále básníš o ňákém svém záhadném Čendovi
</pre>

<script>
let song = document.querySelector("pre");
let text = song.textContent;

song.textContent = text.substring(0, 50) + "...";

let button = document.createElement("button");
button.textContent = "zobrazit celý text";
song.append(button);

function showCompleteText() {
	song.textContent = text;
}
button.addEventListener("click", showCompleteText);
</script>
```

První setkání s JavaScriptem! Výše uvedený kód představuje řešení naší úlohy, které z textu písně zobrazí prvních 50 znaků a zbytek skryje. Po kliknutí na tlačítko se odhalí text celý.

Úvodem přiznejme, že se rozhodně nejedná o nejlepší řešení. Zkušený programátor v něm jistě nalezne místa k vylepšení. Některá z nich si ukážeme v první začátečnické podkapitole. Předtím se ale podíváme na celé vzorové řešení řádek po řádku a vysvětlíme, co vše se z něj můžeme naučit.

### Krok po kroku

Převážná většina této knihy se týká *klientského JavaScriptu*, tedy toho scénáře, kdy jazyk používáme pro vylepšení webových stránek. Technologicky to znamená, že:
- k vyzkoušení potřebujeme libovolný webový prohlížeč (tzv. *klient*)
- v prohlížeči otevíráme webovou (HTML) stránku, jejíž přímou či nepřímou součástí je JavaScriptový kód
- prohlížeč proto v rámci zobrazení stránky musí také stáhnout a vykonat instrukce, obsažené v tomto kódu

Z toho plyne, že není nutné používat žádný specializovaný software, který by JavaScript zpracovával (interpretoval, kompiloval, …). Naopak je potřeba alespoň trochu rozumět HTML, protože výsledná stránka je s JavaScriptem niterně provázána: kód píšeme proto, aby stránku vylepšoval, ovlivňoval a měnil.

Prvních několik řádků řešení je tím pádem prosté HTML (s ukázkou jednoho textu písně, za který děkujeme textaři panu Michalu Bukovičovi). Prohlížeč je zpracuje a zobrazí &ndash; kdyby ve zbylé části stránky nebyl žádný JavaScript, uživatel by viděl celý text. Přítomnost značky `<script>` ovšem prohlížeči káže, že než bude stránka hotová, je nezbytné vykonat uvedený kód.

Tím se dostáváme ke skriptu samotnému. Jeho první dva řádky začínají klíčovým slovem `let`, kterým uvozujeme definici proměnných. Vytváříme dvě proměnné (`song` a `text`) a rovnou je naplníme hodnotami pomocí znaku rovnítka (tzv. *operátor přiřazení*). Protože naším cílem je manipulace se stránkou (skrytí části textu), potřebujeme se především dostat k jednotlivým HTML prvkům ve stránce a jejich obsahu. To je ve světě klientského JavaScriptu možné pomocí sady funkcí a objektů, souhrnně nazývaných DOM &ndash; Document Object Model. Jedná se o velice silný nástroj, který budeme využívat v téměř všech kapitolách. Pomocí DOM můžeme do stránky vkládat nový obsah, upravovat existující, nebo klidně stránku celou vymazat a sestavit znova a jinak.

Rozhraní DOM je pro nás přístupné především pomocí globální vestavěné proměnné `document`. Ta odpovídá té stránce, kterou prohlížeč právě zobrazuje (a jejíž JavaScript je právě vykonáván). V dokumentaci lze nalézt veliké množství vlastností a funkcí, které takový `document` nabízí &ndash; na některé z nich se podíváme v nadcházející podkapitole pro FIXME. I zelenáč ovšem musí ovládat funkci `querySelector`, kterou používáme k tomu, abychom v dokumentu vyhledali konkrétní HTML prvek. Parametrem pro `querySelector` je řetězec obsahující *CSS selektor*, který známe ze světa CSS. Tam jej používáme pro stejný účel, když vybíráme HTML značky, na které se mají aplikovat daná stylová pravidla.

V první proměnné (`song`) tak skončí první značka `<pre>` ve stránce &ndash; náš text písně. Druhou proměnnou (`text`) pak naplníme samotným obsahem dané HTML značky; její datový typ bude řetězec. Používáme k tomu vlastnost `textContent`, která opět pochází ze světa DOM.

Následující řádek slouží ke skrytí většiny textu:
```js
song.textContent = text.substring(0, 50) + "...";
```

To je naše první opravdová *manipulace* s DOMem, tedy se stránkou! Přiřazením do vlastnosti `textContent` rozkazujeme, že je nutné HTML pozměnit nahrazením textu, který se zobrazuje uvnitř značky `<pre>` (tj. uvnitř proměnné `song`). Vypíšeme v ní prvních padesát znaků z textu (funkce `substring` vrátí podřetězec od/do zadané pozice) a k tomu ještě připojíme tři tečky &ndash; naznačení, že v těchto místech je cosi skryto. Můžeme si rovnou povšimnout použitého znaménka `+`, které v JavaScriptu funguje nejen pro aritmetiku (sčítání), ale také pro spojování řetězců. V dalších kapitolách ovšem uvidíme, že tato forma kombinace řetězců není jediná a často je vhodnější použít jiný zápis.

Následuje vytvoření tlačítka pro odkrytí zbylého textu. Seznámíme se tak s dalšími dvěma funkcemi rozhraní DOM &ndash; `createElement` pro vytvoření nového HTML prvku a `append` pro jeho vložení dovnitř stránky. V našem případě chceme tlačítko ukázat za vytečkovaným textem, tj. na konci HTML prvku `<pre>` (který máme uložený v proměnné `song`). Nově vytvořené tlačítko přiřadíme do proměnné `button`:

```js
let button = document.createElement("button");
button.textContent = "zobrazit celý text";
song.append(button);
```

Poslední přísada do funkčního řešení je sice drobná, ale zásadní. Musíme provázat kliknutí na tlačítko se zobrazením zbylého textu. Ve světě klientského JavaScriptu (a víceméně i kdykoliv jindy, kdy pracujeme s uživatelskými rozhraními) se k tomu používá koncept nazvaný *programování řízené událostmi* (anglicky *event-based programming*). V našem případě to znamená následující činnosti:

1. Rozmyslet, při které události či interakci chceme nějaký JavaScript spustit.
1. Připravit si tento kód a vytvořit pro něj JS *funkci*.
1. Propojit výše uvedené pomocí DOM funkce `addEventListener`.

Těmto aktivitám odpovídají poslední řádky z řešení:

```js
function showCompleteText() {
	song.textContent = text;
}
button.addEventListener("click", showCompleteText);
```

Definice funkce je velmi jednoduchá, neboť nepotřebuje žádné parametry ani návratovou hodnotu. Zvláštní pozornost ale věnujme volání `addEventListener`, které prohlížeč instruuje, aby naši funkci (předanou jako druhý parametr) vykonal, jakmile nastane kliknutí myší (řetězec `"click"` v prvním parametru) &ndash; a to celé jen pokud událost nastane na HTML prvku, uloženém v proměnné `button`.

**Pozor!** Naši funkci `showCompleteText` sice definujeme, ale nikdy ji sami nevoláme. Nevíme totiž, kdy &ndash; to ví jen prohlížeč, který se od operačního systému dozví o kliknutí myší. Proto tuto funkci jen *předáváme* jako parametr pro `addEventListener`. Tento zápis může být pro začátečníka matoucí, neboť vzdáleně připomíná *volání* funkce, při kterém za její jméno ještě píšeme kulaté závorky.

V JavaScriptu je funkce docela běžný datový typ. Pro snazší pochopení se na ně můžeme dívat jako na obyčejné proměnné; dokonce je tak lze i definovat. V našem případě bychom klidně mohli psát
```js
let showCompleteText = function() {
	song.textContent = text;
}
```
Při tomto zápisu je pak předání hodnoty `showCompleteText` jako parametru do jiné funkce docela pochopitelné.

### Co jsme se naučili

Po vyřešení první úlohy by měl čtenář chápat a ovládat:

- definici proměnných
- definici funkce
- nejdůležitější funkce a proměnné z rozhraní DOM: `document`, `querySelector`, `createElement`, `append` a `addEventListener`
- základy konceptu programování řízeného událostmi

## Zelenáči: drobná vylepšení

FIXME makeitwork/makeitright

Výše ukázané řešení je vystavěné přesně dle principu *make it work*. Nyní přišel čas na druhou fázi rčení, totiž *make it right*. Zkusíme kód vylepšit nikoliv ve smyslu jeho funkcionality, ale ve smyslu jeho praktického použití a znovupoužití.

Prvním nedostatkem je skutečnost, že jsme celý JavaScript napsali přímo do HTML dokumentu, mezi značky `<script>` a `</script>`. To přináší dvě nevýhody: jednak tento kód nelze znovupoužít v dalších stránkách, jednak teď náš dokument obsahuje zdrojový kód ve dvou jazycích (HTML a JS). Šikovnější by bylo, kdyby tyto dvě technologie mohly fungovat ve dvou různých souborech, a každý z nich by následně mohl měnit třeba jinak zdatný programátor. Oddělení JavaScriptu do samotného souboru je zcela běžná a přímočará operace: v HTML zůstane jen značka `<script>`, u které pomocí atributu `src` uvedeme, na které adrese se nachází soubor s JS kódem.

Další drobný nedostatek je použití čísla 50 při zkracování textu. Napříč všemi programovacími jazyky platí úmluva, že podobné veličiny ovlivňující fungování programu patří *na začátek zdrojového kódu*, abychom je nemuseli hledat, když vyvstane potřeba jejich změny. Pro nás je to ideální chvíle na seznámení s *konstantami* &ndash; to jsou hodnoty, které nelze měnit. Pracujeme s nimi jako s proměnnými, jen pro jejich definici použijeme klíčové slovo `const` (namísto `let`) a jistě nás nepřekvapí, že případný pokus o jejich změnu by vyústil v chybu.

Třetí vylepšení souvisí s tím, kolik různých změn provádíme ve stránce. Náš současný kód mění HTML prvek `<pre>`, jehož obsah nejprve nahradí (změna vlastnosti `textContent`) a o pár řádků později ještě obohatí o tlačítko. Zde můžeme naše řešení trochu zkrátit a ještě vylepšit jeho čitelnost, když obě změny (text i tlačítko) provedeme naráz. Stačí jen znát správnou funkci z rozhraní DOM, která obsah `<pre>` nahradí kombinací textu, výpustky (tak se správně říká trojtečce) a tlačítka. Její jméno je `replaceChildren` a jedná se o tzv. *variadickou funkci*. To znamená, že ji lze volat s libovolným počtem parametrů. Prohlížeč je vezme jeden po druhém a vystaví z nich nový obsah daného HTML prvku.

Po aplikování tří výše uvedených vylepšení pak řešení první úlohy vypadá následovně. V HTML souboru zůstalo:

```html
<h1>Mám styl Čendy</h1>
<pre>
Mezi námi je mnoho chvil
A pokusů, abych se ti zavděčil
Jenomže od tebe se člověk moc nedoví
Stále básníš o ňákém svém záhadném Čendovi
</pre>

<script src="kapitola-2.js"></script>
```

A nově vytvořený soubor `kapitola-2.js` obsahuje:

```js
const LIMIT = 50;
let song = document.querySelector("pre");
let text = song.textContent;

let button = document.createElement("button");
button.textContent = "zobrazit celý text";
song.replaceChildren(text.substring(0, LIMIT), "…", button);

function showCompleteText() {
	song.textContent = text;
}
button.addEventListener("click", showCompleteText);
```

## Koumáci: průzkum stromu DOMu

Zásahy ovlivňující vzhled, obsah a fungování webové stránky jsou hlavní náplní klientského JavaScriptu. Víme už, že hlavním prostředkem k tomu je sada proměnných a funkcí, souhrnně nazývaná DOM. Protože takových zásahů můžeme provádět velké množství, představuje DOM pořádně objemný balík funkcionality. Jeho rozsah může být pro nováčka odrazující. Pojďme v té kupě na první pohled nesouvisejících funkcí najít nějaký smysl a říci si, na jakých pravidlech je DOM vystaven.

Klíčovou myšlenkou pro pochopení DOMu je představa, že jednotlivé HTML prvky tvoří tzv. *strom* &ndash; paměťovou strukturu, kterou si možná pamatujete z kurzů programování ve škole. Při psaní HTML nám přijde přirozené uvažovat o *zanoření* značek a to už je jen krůček od vytvoření hierarchického vztahu rodič-potomek. Pojďme se podívat na ukázku. Mějme takovýto HTML kód:

```html
<html>
	<head>
		<title> Titulek </title>
	</head>
	<body>
		<h1> Nadpis </h1>
		<p>
			Ostavec s <a>odkazem</a>
		</p>
	</body>
</html>
```

Tomu odpovídá následující strom:
FIXME

A ještě trocha terminologie:

* Paměťové stromy rostou opačným směrem, než ty v přírodě. Náš strom má jeden **kořen** (je jím značka `<html>`) a roste dolů.
* Každé jednotlivé součásti stromu se říká **uzel** (anglicky **node**).
* Každý uzel, s výjimkou kořene, má právě jednoho **rodiče**. Opačný vztah označujeme slovem **potomek**.
* Všechny uzly se společným rodičem označujeme jako jeho **přímé potomky** nebo **děti**. Slovo **potomek** tedy zahrnuje jak ty přímé, tak i jejich děti, tj. celou širokou rodinu vnoučat a pravnoučat, až k listům stromu.
* Uzly, které nemají potomky, se nazývají **listy** stromu. V HTML to jsou především tzv. **textové uzly** (to, co uživatel na stránce vidí) a potom ty HTML značky, které jsou prázdné (například obrázky nebo značky `<input>`).
* Uzly, které odpovídají HTML značkám (tedy ty, co nejsou **textové**), se nazývají **HTML prvky** (anglicky **element nodes**). Ty nás při práci s DOM zajímají nejčastěji, takže většina funkcionality v DOM se věnuje právě jim.

V této podkapitole si zkusíme shrnout funkce, které se nám hodí při práci s touto stromovou reprezentací. Rozhraní DOM je s JavaScriptem historicky neodmyslitelně spojeno, takže se s námi táhne už pěknou řádku let. A protože málokdo dokáže věci vymyslet perfektně napoprvé, má za sebou i DOM celkem kontroverzní minulost. V prvních letech JavaScriptu bylo v rámci DOM k dispozici jen omezené množství funkcionality, často navržené nešikovně a navíc implementované nekonzistentně napříč různými webovými prohlížeči. Dnes máme štěstí, že takové rozdíly už téměř neexistují a do DOMu se časem dostaly přesně ty funkce, které nám pomohou snadno vyřešit potřebnou úpravu stromu stránky.

Poslední terminologická zastávka se týká skutečnosti, že rozhraní DOM je navrženo *objektově* (dle konceptů tzv. *objektově-orientovaného programování*, anglicky OOP). Funkce a proměnné, které přísluší nějaké části stránky, jsou dostupné pomocí operátoru tečky. Na příkladu z první řešené úlohy:

* proměnné `song.textContent` říkáme *vlastnost*, protože někomu patří (HTML prvku `<pre>`),
* funkci `button.addEventListener` říkáme *metoda*, protože někomu patří (HTML prvku `<button>`).

V kurzech objektově-orientovaného programování bývá zvykem na tuto terminologii striktně dbát. V JavaScriptu tak přísní nejsme, mimo jiné proto, že &ndash; jak si ukážeme v kapitole FIXME &ndash; mezi *funkcemi* a *metodami* ve skutečnosti není téměř žádný rozdíl.

### Průchod stromem

Vstupním bodem do stromu stránky je vždy proměnná `document`. V něm se pak můžeme pohybovat různými metodami a vlastnostmi:

* Metoda `document.querySelector` vrací první HTML prvek, vyhovující danému selektoru. Tato metoda je dostupná i pro HTML prvky, takže můžeme psát např. `song.querySelector(...)` a omezit tak hledání jen na potomky proměnné `song`.
* Metoda `document.querySelectorAll` (a její varianty pro všechny prvky `prvek.querySelectorAll`) vrací všechny potomky, vyhovující danému selektoru.
* Vlastnost `node.parentNode` odkazuje na rodiče zadaného uzlu (uloženého v proměnné `node`).
* Vlastnost `parent.children` odpovídá všem prvkům (nikoliv textovým uzlům), kteří jsou přímí potomci daného rodiče. První z nich je `parent.firstElementChild`, poslední je `parent.lastElementChild`.
* Vlastnost `parent.childNodes` odpovídá všem dětem daného rodiče (textové uzly i HTML prvky). První z nich je `parent.firstChild`, poslední je `parent.lastChild`.
* Vlastnost `element.previousElementSibling` je předchozí HTML element ve stejném rodiči; symetricky `element.nextElementSibling` je následující HTML element.
* Vlastnost `element.previousSibling` je předchozí uzel; symetricky `element.nextSibling` je následující uzel.

V rozhraní DOM nalezneme i další vlastnosti a metody užitečné pro navigaci stromem, ale ty výše uvedené nám bohatě postačí.

### Tvorba nových uzlů

* `document.createElement(name)` vyrobí nový HTML prvek. Je to jedináček a sirotek; dokud je nevložíme někam do stromu, nebude mít rodiče, sourozence ani potomky.
* `document.createElementNS(ns, name)` je historickou specialitou, kterou používáme téměř výhradně k tvorbě SVG prvků. Více se o nich dočteme v kapitole FIXME.
* `document.createTextNode(text)` vyrobí nový textový uzel. Mohlo by se zdát, že je to docela praktická metoda, ale uvidíme, že ji téměř nikdy nepotřebujeme.

### Vkládání uzlů do stromu

Níže uvedené metody fungují obdobně: vloží zadané uzly na konkrétní místo ve stromu dokumentu. Jsou variadické, takže jim můžeme předat libovolný počet parametrů. Těmi můžou být nejen HTML prvky (vzniklé například voláním `createElement` či `querySelector`), ale také obyčejné JS řetězce, které budou automaticky převedeny na textové uzly.

Pokud tímto způsobem vložíme do stromu uzel, který už předtím někde ve stromu byl, tak dojde k jeho přesunu na nové místo.

* `parent.append(child1, child2, ...)` přidá nové uzly jako potomky na konec rodiče.
* `parent.prepend(child1, child2, ...)` přidá nové uzly jako potomky na začátek rodiče (před prvního existujícího potomka, pokud nějaký je).
* `element.before(other1, other2, ...)` přidá nové uzly před daný prvek (tj. budou to jeho sourozenci)
* `element.after(other1, other2, ...)` přidá nové uzly za daný prvek (tj. budou to jeho sourozenci)

### Nahrazení uzlů jinými

* `parent.replaceChildren(child1, child2, ...)` odebere všechny potomky a nahradí je novými
* `element.replaceWith(other1, other2, ...)` nahradí daný prvek jedním či více jinými

### Odebrání uzlů

* `element.remove()`

### Ostatní

Kromě výše uvedených metod lze strom stránky měnit ještě pomocí několika dalších vlastností. My se nyní podíváme na dvě z nich, které jsou důležité jak pro *čtení*, tak pro *zápis*.

Čtením vlastnosti `element.textContent` získáme zřetězení všech textových uzlů, kteří jsou potomci prvku `element`. Když do této vlastnosti přiřadíme, tak zadaným textem nahradíme obsah prvku `element`. Následující dva zápisy jsou tedy identické:

```js
element.textContent = "Mám styl Čendy";
element.replaceChildren("Mám styl Čendy");
```

Obdobným systémem funguje druhá vlastnost, `element.innerHTML`. Jejím čtením získáme zřetězení *veškerých* potomků daného prvku, tedy nejen těch textových. HTML potomci budou převedeni na text pomocí jeji zápisu v HTML.

Přiřazení do `element.innerHTML` nám dovoluje vystavět nový podstrom z řetězce, obsahujícího HTML. Stejně jako u `textContent`, původní obsah značky bude odstraněn a nahrazen novým, získaným převodem zadaného HTML na strom. Tato operace patří k těm nejsilnějším, které nám DOM nabízí &ndash; ale je nutné pamatovat, že s velkou mocí přichází také velká zodpovědnost. Neopatrné přiřazení do `innerHTML` totiž může být zdrojem zranitelnosti typu XSS (více se o tom dočteme v kapitole FIXME)!

## Profíci: druhy skriptů

HTML značku `<script>` můžeme použít jedním ze dvou způsobů: buď ji naplníme kódem, nebo uvedeme atribut `src` s odkazem na JavaScriptový soubor. Chování prohlížeče ale můžeme ovlivnit ještě dalšími jejími atributy. Děláme to proto, abychom ovlivnili **kdy prohlížeč skript stáhne**, **kdy prohlížeč skript vykoná** a **co všechno je v daném skriptu dovoleno**.

Klientský JavaScript je, stejně jako HTML a CSS, zatížen břemenem zpětné kompatibility. Je to jeho výhoda i prokletí. Výhoda proto, že náš kód napsaný před dvaceti lety dnes funguje stejně jako tehdy a do budoucna máme stejně pozitivní vyhlídky. Prokletí proto, že je velmi obtížné do jazyka přinášet novinky a změny tak, aby se tím *nic nerozbilo*. Prohlížeče kvůli tomu musí stále obsahovat implementaci všeho možného, včetně technologií, které už dávno považujeme za překonané.

Jeden mechanismus, který lze pro modernizaci použít, je zavedení *nového druhu skriptů*. Tento krok se objevil naposledy po roce 2015, kdy JavaScript prošel pořádnou aktualizací. Namísto nové HTML značky byla ovšem zavedena nová hodnota atributu `type`. Dnes tak máme dva druhy skriptů:

* **klasické skripty**, které atribut `type` nemají (nebo mají, s historickou a zbytečnou hodnotou `text/javascript`), a
* **JS moduly**, které mají atribut `type=module`.

Pojďme se na ně podívat detailněji.

### Klasické skripty

Klasické skripty představují původní mechanismus spolupráce HTML a JavaScriptu. Jejich funkce a globální proměnné jsou sdíleny napříč všemi takovými skripty a není povoleno v nich používat některé moderní syntaktické prvky (zejména direktivy `import` a `export`, viz kapitola FIXME).

Klasické skripty začne prohlížeč načítat, jakmile na ně v HTML narazí. Přestane přitom dělat všechno ostatní, takže pokud stažení klasického skriptu trvá dlouho, zcela to zablokuje proces načítání a vykreslení HTML stránky. Tomuto chování lze předejít přidáním atributu `async`: prohlížeč pak skript stahuje zároveň (paralelně) se zpracováváním dalšího HTML.

Klasické skripty prohlížeč vykoná, jakmile je načte. Tomuto chování lze předejít přidáním atributu `defer`: prohlížeč pak skript vykoná až poté, co zpracuje celé HTML a vystaví celý strom stránky.

Je zbytečné kombinovat atributy `async` i `defer` zároveň, protože skripty s atributem `defer` jsou automaticky načítány paralelně. Na atribut `defer` se tak můžeme dívat jako na lepší/silnější variantu atributu `async`.

### JS moduly

Použitím atributu `type=module` říkáme, že chceme náš skript zpracovat modernějším mechanismem. Dostaneme tak od prohlížeče chování, které se časem ukázalo jako praktičtější (ale nemožné zavést paušálně pro všechny skripty, kvůli zpětné kompatibilitě). Všechny funkce a proměnné v JS modulu nejsou dostupné z jiných skriptů na stránce; pro spolupráci je nutné využít direktivy `export` a `import`. JS moduly jsou automaticky vykonávány ve *striktním režimu* (FIXME).

JS moduly jsou automaticky zpracovávány způsobem `defer`, tj. jejich načítání probíhá zároveň se zpracováním HTML a jejich vykonávání nastane až po vytvoření stromu stránky. Pokud chceme JS modul vykonat ihned po jeho načtení (tj. potenciálně dříve, než je strom sestaven), můžeme jim přidat atribut `async`.

JS moduly s atributem `src` je nutné vydávat pomocí HTTP (tj. pomocí webového serveru, nikoliv z adresy začínající na `file://`). Jejich načítání podléhá mechanismu *same-origin / CORS* (viz kapitola 5).

### Příliš rychlý skript

Výše uvedené možnosti se nám hodí mimo jiné v situaci, kdy narazíme na problém způsobený skriptem, který je vykonáván příliš brzy. Typická začátečnická chyba může vypadat například takto:

```html
<script>
let button = document.querySelector("button");
button.addEventListener("click", ...);
</script>

<button> Klikni! <button>
```

Poznáte, v čem je problém? Jedná se o **klasický skript**, takže jeho načtení i vykonání proběhne přesně v tom místě, kde je v HTML značka `<script>`. A až se prohlížeč pokusí vykonat metodu `document.querySelector`, ve stránce žádný prvek odpovídající selektoru nenajde. Že ho tam vidíme? My možná ano, ale prohlížeč ještě ne: při zpracování HTML se zatím tak daleko nedostal.

Pro tuto situaci existuje hned několik řešení, z kterých si můžeme vybrat to, co nám bude nejvíce vyhovovat.

1. Odložení vykonání skriptu: `<script defer>` nebo `<script type=module>`

1. Přesun skriptu v rámci HTML:

	```html
	<button> Klikni! </button>

	<script>
	let button = document.querySelector("button");
	button.addEventListener("click", ...);
	</script>
	```

1. Umístění skriptu do funkce, vykonané později:

	```html
	<script>
	function go() {
		let button = document.querySelector("button");
		button.addEventListener("click", ...);
	}
	document.addEventListener("DOMContentLoaded", go);
	</script>

	<button> Klikni! <button>
	```

Poslední varianta patřila dříve mezi velmi oblíbené možnosti. Událost `DOMContentLoaded` odpovídá okamžiku, kdy prohlížeč dokončil načítání HTML a sestavil strom stránky. Takovéto odložení (vlastně stejné, jako atribut `defer`) je šikovné, ale nezbaví nás problematického zablokování stránky během načítání klasického skriptu. Vhodnější je proto použití prvního nebo druhého řešení.
