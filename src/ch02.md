# První setkání

## Úloha

Pro fanoušky Karla Gotta chystáme vzpomínkový web, který bude obsahovat i&nbsp;texty písní. Některé jsou ale příliš dlouhé, takže je nutné zobrazit jen prvních několik znaků a&nbsp;zbytek textu skrýt. Po kliknutí na tlačítko se ukáže celý text písně.

### Řešení

```html
<!-- kapitola-2.html -->
<h1>Mám styl Čendy</h1>
<pre>
Mezi námi je mnoho chvil
A pokusů, abych se ti zavděčil
Jenomže od tebe se člověk moc nedoví
Stále básníš o ňákém svém záhadném Čendovi
</pre>

<script>
let song = document.querySelector("pre");
let text = song.textContent;

song.textContent = text.substring(0, 50) + "...";

let button = document.createElement("button");
button.textContent = "zobrazit celý text";
song.append(button);

function showCompleteText() {
	song.textContent = text;
}
button.addEventListener("click", showCompleteText);
</script>
```

První setkání s&nbsp;JavaScriptem! Výše uvedený kód představuje řešení naší úlohy, které z&nbsp;textu písně zobrazí prvních 50 znaků a&nbsp;zbytek skryje. Po kliknutí na tlačítko se odhalí text celý.

Úvodem přiznejme, že se rozhodně nejedná o&nbsp;nejlepší řešení. Zkušený programátor v&nbsp;něm jistě nalezne místa k&nbsp;vylepšení. Některá z&nbsp;nich si ukážeme v&nbsp;první začátečnické podkapitole. Předtím se ale podíváme na celé vzorové řešení řádek po řádku a&nbsp;vysvětlíme, co vše se z&nbsp;něj můžeme naučit.

### Krok po kroku

Převážná většina této knihy se týká *klientského JavaScriptu*, tedy toho scénáře, kdy jazyk používáme pro vylepšení webových stránek. Technologicky to znamená, že:

- k&nbsp;vyzkoušení potřebujeme libovolný webový prohlížeč (tzv. *klient*)

- v&nbsp;prohlížeči otevíráme webovou (HTML) stránku, jejíž přímou či nepřímou součástí je JavaScriptový kód

- prohlížeč proto v&nbsp;rámci zobrazení stránky musí také stáhnout a&nbsp;vykonat instrukce, obsažené v&nbsp;tomto kódu

Z&nbsp;toho plyne, že není nutné používat žádný specializovaný software, který by JavaScript zpracovával (interpretoval, kompiloval, …). Naopak je potřeba alespoň trochu rozumět HTML, protože výsledná stránka je s&nbsp;JavaScriptem niterně provázána: kód píšeme proto, aby stránku vylepšoval, ovlivňoval a&nbsp;měnil.

Tím se dostáváme ke skriptu samotnému. Jeho první dva řádky začínají klíčovým slovem `let`, kterým uvozujeme definici proměnných. Vytváříme dvě proměnné (`song` a&nbsp;`text`) a&nbsp;rovnou je naplníme hodnotami pomocí znaku rovnítka (tzv. *operátor přiřazení*). Protože naším cílem je manipulace se stránkou (skrytí části textu), potřebujeme se především dostat k&nbsp;jednotlivým HTML prvkům ve stránce a&nbsp;jejich obsahu. To je ve světě klientského JavaScriptu možné pomocí sady funkcí a&nbsp;objektů, souhrnně nazývaných **DOM** -- Document Object Model. Jedná se o&nbsp;velice silný nástroj, který budeme využívat v&nbsp;téměř všech kapitolách. Pomocí DOM můžeme do stránky vkládat nový obsah, upravovat existující, nebo klidně stránku celou vymazat a&nbsp;sestavit znova a&nbsp;jinak.

Rozhraní DOM je pro nás přístupné především pomocí globální vestavěné proměnné `document`. Ta odpovídá té stránce, kterou prohlížeč právě zobrazuje (a&nbsp;jejíž JavaScript je právě vykonáván). V&nbsp;dokumentaci lze nalézt veliké množství vlastností a&nbsp;funkcí, které takový `document` nabízí -- na některé z&nbsp;nich se podíváme v&nbsp;nadcházející podkapitole pro koumáky. I&nbsp;zelenáč ovšem musí ovládat funkci `querySelector`, kterou používáme k&nbsp;tomu, abychom v&nbsp;dokumentu vyhledali konkrétní HTML prvek. Parametrem pro `querySelector` je řetězec obsahující *CSS selektor*, který známe ze světa CSS. Tam jej používáme pro stejný účel, když vybíráme HTML značky, na které se mají aplikovat daná stylová pravidla.

V&nbsp;první proměnné (`song`) proto bude uložena první značka `<pre>` ve stránce -- náš text písně. Druhou proměnnou (`text`) pak naplníme samotným obsahem dané HTML značky; její datový typ bude řetězec. Používáme k&nbsp;tomu vlastnost `textContent`, která opět pochází ze světa DOM.

Následující řádek slouží ke skrytí většiny textu:
```js
song.textContent = text.substring(0, 50) + "...";
```

To je naše první opravdová *manipulace* s&nbsp;DOMem, tedy se stránkou! Přiřazením do vlastnosti `textContent` rozkazujeme, že je nutné HTML pozměnit nahrazením textu, který se zobrazuje uvnitř značky `<pre>` (tj. uvnitř proměnné `song`). Vypíšeme v&nbsp;ní prvních padesát znaků z&nbsp;textu (funkce `substring` vrátí podřetězec od/do zadané pozice) a&nbsp;k&nbsp;tomu ještě připojíme tři tečky -- naznačení, že v&nbsp;těchto místech je cosi skryto. Můžeme si rovnou povšimnout použitého znaménka `+`, které v&nbsp;JavaScriptu funguje nejen pro aritmetiku (sčítání), ale také pro spojování řetězců. V&nbsp;dalších kapitolách ovšem uvidíme, že tato forma kombinace řetězců není jediná a&nbsp;často je vhodnější použít jiný zápis.

Následuje vytvoření tlačítka pro odkrytí zbylého textu. Seznámíme se tak s&nbsp;dalšími dvěma funkcemi rozhraní DOM -- `createElement` pro vytvoření nového HTML prvku a&nbsp;`append` pro jeho vložení dovnitř stránky. V&nbsp;našem případě chceme tlačítko ukázat za vytečkovaným textem, tj. na konci HTML prvku `<pre>` (který máme uložený v&nbsp;proměnné `song`). Nově vytvořené tlačítko přiřadíme do proměnné `button`:

```js
let button = document.createElement("button");
button.textContent = "zobrazit celý text";
song.append(button);
```

Poslední přísada do funkčního řešení je sice drobná, ale zásadní. Musíme provázat kliknutí na tlačítko se zobrazením zbylého textu. Ve světě klientského JavaScriptu (a&nbsp;víceméně i&nbsp;kdykoliv jindy, kdy pracujeme s&nbsp;uživatelskými rozhraními) se k&nbsp;tomu používá koncept nazvaný *programování řízené událostmi* (anglicky *event-based programming*). V&nbsp;našem případě to znamená následující činnosti:

1. Rozmyslet, při které události či interakci chceme nějaký JavaScript spustit.

1. Připravit si tento kód a&nbsp;vytvořit pro něj JS *funkci*.

1. Propojit výše uvedené pomocí DOM funkce `addEventListener`.

Těmto aktivitám odpovídají poslední řádky z&nbsp;řešení:

```js
function showCompleteText() {
	song.textContent = text;
}
button.addEventListener("click", showCompleteText);
```

Definice funkce je velmi jednoduchá, neboť nepotřebuje žádné parametry ani návratovou hodnotu. Zvláštní pozornost ale věnujme volání `addEventListener`, které prohlížeč instruuje, aby naši funkci (předanou jako druhý parametr) vykonal, jakmile nastane kliknutí myší (řetězec `"click"` v&nbsp;prvním parametru) -- a&nbsp;to celé jen pokud událost nastane na HTML prvku, uloženém v&nbsp;proměnné `button`.

**Pozor!** Funkci `showCompleteText` sice definujeme, ale nikdy ji sami nevoláme. Nevíme totiž, kdy -- to ví jen prohlížeč, který se od operačního systému dozví o&nbsp;kliknutí myší. Proto ji jen *předáváme* jako druhý parametr při volání funkce `addEventListener`. Tento zápis může být pro začátečníka matoucí, neboť vzdáleně připomíná *volání* funkce, při kterém za její jméno ještě píšeme kulaté závorky.

V&nbsp;JavaScriptu je funkce docela běžný datový typ. Pro snazší pochopení se na ně můžeme dívat jako na obyčejné proměnné; dokonce je tak lze i&nbsp;definovat. V&nbsp;našem případě bychom klidně mohli psát
```js
let showCompleteText = function() {
	song.textContent = text;
}
```
Při tomto zápisu je pak předání hodnoty `showCompleteText` jako parametru do jiné funkce docela pochopitelné.

### Co jsme se naučili

Po vyřešení první úlohy by měl čtenář chápat a&nbsp;ovládat:

- definici proměnných

- definici funkce

- nejdůležitější funkce a&nbsp;proměnné z&nbsp;rozhraní DOM: `document`, `querySelector`, `createElement`, `append` a&nbsp;`addEventListener`

- základy konceptu programování řízeného událostmi

## Zelenáči: drobná vylepšení

Stará programátorská mantra praví, že problém bychom měli ideálně řešit ve třech krocích. Tím prvním je rychlé sestavení jednoduchého a&nbsp;hloupého řešení *(make it work)*. Po ověření, že zhruba funguje, můžeme přistoupit k&nbsp;vylepšení tak, abychom pokryli všechny vstupy *(make it right)*. A&nbsp;až na úplný závěr můžeme uvážit, zdali bychom neuměli výsledný kód ještě upravit s&nbsp;ohledem na výkon *(make it fast)*.

Výše ukázané řešení je vystavěné přesně dle prvního kroku *make it work*. Nyní přišel čas na druhou fázi rčení, totiž *make it right*. Zkusíme kód vylepšit nikoliv ve smyslu jeho funkcionality, ale ve smyslu jeho praktického použití a&nbsp;znovupoužití.

Prvním nedostatkem je skutečnost, že jsme celý JavaScript napsali přímo do HTML dokumentu, mezi značky `<script>` a&nbsp;`</script>`. To přináší dvě nevýhody: jednak tento kód nelze znovupoužít v&nbsp;dalších stránkách, jednak teď náš dokument obsahuje zdrojový kód ve dvou jazycích (HTML a&nbsp;JS). Šikovnější by bylo, kdyby tyto dvě technologie mohly fungovat ve dvou různých souborech, a&nbsp;každý z&nbsp;nich by následně mohl měnit třeba jinak zdatný programátor. Oddělení JavaScriptu do samotného souboru je zcela běžná a&nbsp;přímočará operace: v&nbsp;HTML zůstane jen značka `<script>`, u&nbsp;které pomocí atributu `src` uvedeme, na které adrese se nachází soubor s&nbsp;JS kódem.

Další drobný nedostatek je použití čísla 50 při zkracování textu. Napříč všemi programovacími jazyky platí úmluva, že podobné veličiny ovlivňující fungování programu patří *na začátek zdrojového kódu*, abychom je nemuseli hledat, když vyvstane potřeba jejich změny. Pro nás je to ideální chvíle na seznámení se&nbsp;s&nbsp;**konstantami** -- to jsou hodnoty, které nelze měnit. Pracujeme s&nbsp;nimi podobně jako s&nbsp;proměnnými, jen pro jejich definici použijeme klíčové slovo `const` (namísto `let`) a&nbsp;jistě nás nepřekvapí, že případný pokus o&nbsp;jejich změnu by vyústil v&nbsp;chybu.

Třetí vylepšení souvisí s&nbsp;tím, kolik různých změn provádíme ve stránce. Náš současný kód mění HTML prvek `<pre>`, jehož obsah nejprve nahradí (změna vlastnosti `textContent`) a&nbsp;o&nbsp;pár řádků později ještě obohatí o&nbsp;tlačítko. Zde můžeme naše řešení trochu zkrátit a&nbsp;ještě vylepšit jeho čitelnost, když obě změny (text i&nbsp;tlačítko) provedeme naráz. Stačí jen znát správnou funkci z&nbsp;rozhraní DOM, která obsah `<pre>` nahradí kombinací textu, výpustky (tak se správně říká trojtečce) a&nbsp;tlačítka. Její jméno je `replaceChildren` a&nbsp;jedná se o&nbsp;tzv. *variadickou funkci*. To znamená, že ji lze volat s&nbsp;libovolným počtem parametrů. Prohlížeč je vezme jeden po druhém a&nbsp;vystaví z&nbsp;nich nový obsah daného HTML prvku.

Po aplikování tří výše uvedených vylepšení pak řešení první úlohy vypadá následovně. V&nbsp;HTML souboru zůstalo:

```html
<h1>Mám styl Čendy</h1>
<pre>
Mezi námi je mnoho chvil
A pokusů, abych se ti zavděčil
Jenomže od tebe se člověk moc nedoví
Stále básníš o ňákém svém záhadném Čendovi
</pre>

<script src="kapitola-2.js"></script>
```

A&nbsp;nově vytvořený soubor `kapitola-2.js` obsahuje:

```js
const LIMIT = 50;
let song = document.querySelector("pre");
let text = song.textContent;

let button = document.createElement("button");
button.textContent = "zobrazit celý text";
song.replaceChildren(text.substring(0, LIMIT), "…", button);

function showCompleteText() {
	song.textContent = text;
}
button.addEventListener("click", showCompleteText);
```

## Koumáci: průzkum stromu DOMu

Zásahy ovlivňující vzhled, obsah a&nbsp;fungování webové stránky jsou hlavní náplní klientského JavaScriptu. Víme už, že hlavním prostředkem k&nbsp;tomu je sada proměnných a&nbsp;funkcí, souhrnně nazývaná DOM. Protože takových zásahů můžeme provádět velké množství, představuje DOM pořádně objemný balík funkcionality. Jeho rozsah může být pro nováčka odrazující. Pojďme v&nbsp;té kupě na první pohled nesouvisejících funkcí najít nějaký smysl a&nbsp;říci si, na jakých pravidlech je DOM vystaven.

Klíčovou myšlenkou pro pochopení DOMu je představa, že jednotlivé HTML prvky tvoří tzv. *strom* -- paměťovou strukturu, kterou si možná pamatujete z&nbsp;kurzů programování ve škole. Při psaní HTML nám přijde přirozené uvažovat o&nbsp;*zanoření* značek a&nbsp;to už je jen krůček od vytvoření hierarchického vztahu rodič-potomek. Pojďme se podívat na ukázku. Mějme takovýto HTML kód:

```html
<html>
	<head>
		<title> Titulek </title>
	</head>
	<body>
		<h1> Nadpis </h1>
		<p>
			Odstavec s <a>odkazem</a>
		</p>
	</body>
</html>
```

Tomu odpovídá následující strom:

![Paměťová reprezentace HTML dokumentu](img/tree.svg)

A&nbsp;ještě trocha terminologie:

- Paměťové stromy rostou opačným směrem, než ty v&nbsp;přírodě. Náš strom má jeden **kořen** (je jím značka `<html>`) a&nbsp;roste dolů.

- Každé jednotlivé součásti stromu se říká **uzel** (anglicky **node**).

- Každý uzel, s&nbsp;výjimkou kořene, má právě jednoho **rodiče**. Opačný vztah označujeme slovem **potomek**.

- Všechny uzly se společným rodičem označujeme jako jeho **přímé potomky** nebo **děti**. Slovo **potomek** tedy zahrnuje jak ty přímé, tak i&nbsp;jejich děti, tj. celou širokou rodinu vnoučat a&nbsp;pravnoučat, až k&nbsp;listům stromu.

- Uzly, které nemají potomky, se nazývají **listy** stromu. V&nbsp;HTML to jsou především tzv. **textové uzly** (to, co uživatel na stránce vidí) a&nbsp;potom ty HTML značky, které jsou prázdné (například obrázky nebo značky `<input>`).

- Uzly, které odpovídají HTML značkám (tedy ty, co nejsou **textové**), se nazývají **HTML prvky** (anglicky *element nodes*). Ty nás při práci s&nbsp;DOM zajímají nejčastěji, takže většina funkcionality v&nbsp;DOM se věnuje právě jim.

V&nbsp;této podkapitole si zkusíme shrnout funkce, které se nám hodí při práci s&nbsp;touto stromovou reprezentací. Rozhraní DOM je s&nbsp;JavaScriptem historicky neodmyslitelně spojeno, takže se s&nbsp;námi táhne už pěknou řádku let. A&nbsp;protože málokdo dokáže věci vymyslet perfektně napoprvé, má za sebou i&nbsp;DOM celkem kontroverzní minulost. V&nbsp;prvních letech JavaScriptu bylo v&nbsp;rámci DOM k&nbsp;dispozici jen omezené množství funkcionality, často navržené nešikovně a&nbsp;navíc implementované nekonzistentně napříč různými webovými prohlížeči. Dnes máme štěstí, že takové rozdíly už téměř neexistují a&nbsp;do DOMu se časem dostaly přesně ty funkce, které nám pomohou snadno vyřešit potřebnou úpravu stromu stránky.

Poslední terminologická zastávka se týká skutečnosti, že rozhraní DOM je navrženo *objektově* (dle konceptů tzv. *objektově-orientovaného programování*, zkráceně OOP). Funkce a&nbsp;proměnné, které přísluší nějaké části stránky, jsou dostupné pomocí operátoru tečky. Na příkladu z&nbsp;první řešené úlohy:

- proměnné `song.textContent` říkáme *vlastnost*, protože někomu patří (HTML prvku `<pre>`),

- funkci `button.addEventListener` říkáme *metoda*, protože někomu patří (HTML prvku `<button>`).

V&nbsp;kurzech objektově-orientovaného programování bývá zvykem na tuto terminologii striktně dbát. V&nbsp;JavaScriptu tak přísní nejsme, mimo jiné proto, že -- jak si ukážeme v&nbsp;kapitole 8 -- mezi *funkcemi* a&nbsp;*metodami* ve skutečnosti není téměř žádný rozdíl.

### Průchod stromem

Vstupním bodem do stromu stránky je vždy proměnná `document`. V&nbsp;něm se pak můžeme pohybovat různými metodami a&nbsp;vlastnostmi:

- Metoda `document.querySelector` vrací první HTML prvek, vyhovující danému selektoru. Tato metoda je dostupná i&nbsp;pro HTML prvky, takže můžeme psát např. `song.querySelector(...)` a&nbsp;omezit tak hledání jen na potomky proměnné `song`.

- Metoda `document.querySelectorAll` (a&nbsp;její varianty pro všechny prvky `prvek.querySelectorAll`) vrací všechny potomky, vyhovující danému selektoru.

- Vlastnost `node.parentNode` odkazuje na rodiče zadaného uzlu (uloženého v&nbsp;proměnné `node`).

- Vlastnost `parent.children` odpovídá všem prvkům (nikoliv textovým uzlům), kteří jsou přímí potomci daného rodiče. První z&nbsp;nich je dostupný jako `parent.firstElementChild`, poslední pak `parent.lastElementChild`.

- Vlastnost `parent.childNodes` odpovídá všem dětem daného rodiče (textové uzly i&nbsp;HTML prvky). První z&nbsp;nich je dostupný jako `parent.firstChild`, poslední pak `parent.lastChild`.

- Vlastnost `element.previousElementSibling` je předchozí HTML prvek ve stejném rodiči; symetricky `element.nextElementSibling` je následující HTML prvek.

- Vlastnost `element.previousSibling` je předchozí uzel; symetricky `element.nextSibling` je následující uzel.

V&nbsp;rozhraní DOM nalezneme i&nbsp;další vlastnosti a&nbsp;metody užitečné pro navigaci stromem, ale ty výše uvedené nám bohatě postačí.

### Tvorba nových uzlů

- `document.createElement(name)` vyrobí nový HTML prvek. Je to jedináček a&nbsp;sirotek; dokud jej nevložíme někam do stromu, nebude mít rodiče, sourozence ani potomky.

- `document.createElementNS(ns, name)` je historickou specialitou, kterou používáme téměř výhradně k&nbsp;tvorbě SVG prvků. Více se o&nbsp;nich dočteme v&nbsp;bonusové čtrnácté kapitole.

- `document.createTextNode(text)` vyrobí nový textový uzel. Mohlo by se zdát, že je to docela praktická metoda, ale uvidíme, že ji téměř nikdy nepotřebujeme.

### Vkládání uzlů do stromu

Níže uvedené metody fungují obdobně: vloží zadané uzly na konkrétní místo ve stromu dokumentu. Jsou variadické, takže jim můžeme předat libovolný počet parametrů. Těmi můžou být nejen HTML prvky (vzniklé například voláním `createElement` či `querySelector`), ale také obyčejné JS řetězce, které budou automaticky převedeny na textové uzly.

Pokud tímto způsobem vložíme do stromu uzel, který už předtím někde ve stromu byl, tak dojde k&nbsp;jeho přesunu na nové místo.

- `parent.append(child1, child2, ...)` přidá nové uzly jako potomky na konec rodiče.

- `parent.prepend(child1, child2, ...)` přidá nové uzly jako potomky na začátek rodiče (před prvního existujícího potomka, pokud nějaký je).

- `element.before(other1, other2, ...)` přidá nové uzly před daný prvek (tj. budou to jeho sourozenci).

- `element.after(other1, other2, ...)` přidá nové uzly za daný prvek (tj. budou to jeho sourozenci).

### Nahrazení uzlů jinými

- `parent.replaceChildren(child1, child2, ...)` odebere všechny potomky a&nbsp;nahradí je novými.

- `element.replaceWith(other1, other2, ...)` nahradí daný prvek jedním či více jinými.

### Odebrání uzlů

- <p>`element.remove()`</p>


### Ostatní

Kromě výše uvedených metod lze strom stránky měnit ještě pomocí několika dalších vlastností. My se nyní podíváme na dvě z&nbsp;nich, které jsou důležité jak pro *čtení*, tak pro *zápis*.

Čtením vlastnosti `element.textContent` získáme zřetězení všech textových uzlů, které jsou potomky prvku `element`. Když do této vlastnosti přiřadíme, tak zadaným textem nahradíme obsah prvku `element`. Následující dva zápisy jsou tedy identické:

```js
element.textContent = "Mám styl Čendy";
element.replaceChildren("Mám styl Čendy");
```

Obdobným systémem funguje druhá vlastnost, `element.innerHTML`. Jejím čtením získáme zřetězení *veškerých* potomků daného prvku, tedy nejen těch textových. HTML potomci budou převedeni na text pomocí jejich zápisu v&nbsp;HTML.

Přiřazení do `element.innerHTML` nám dovoluje vystavět nový podstrom z&nbsp;řetězce obsahujícího HTML. Stejně jako u&nbsp;`textContent`, původní obsah značky bude odstraněn a&nbsp;nahrazen novým, získaným převodem zadaného HTML na strom. Tato operace patří k&nbsp;těm nejsilnějším, které nám DOM nabízí -- ale je nutné pamatovat, že s&nbsp;velkou mocí přichází také velká zodpovědnost. Neopatrné přiřazení do `innerHTML` totiž může být **zdrojem zranitelnosti typu XSS** (více se o&nbsp;tom dočteme v&nbsp;kapitole 6)!

## Profíci: druhy skriptů

HTML značku `<script>` můžeme použít jedním ze dvou způsobů: buď ji naplníme kódem, nebo uvedeme atribut `src` s&nbsp;odkazem na JavaScriptový soubor. Chování prohlížeče ale můžeme ovlivnit ještě dalšími jejími atributy. Děláme to proto, abychom ovlivnili, kdy prohlížeč skript **stáhne**, kdy prohlížeč skript **vykoná** a&nbsp;co všechno je v&nbsp;daném skriptu **dovoleno**.

Klientský JavaScript je, stejně jako HTML a&nbsp;CSS, zatížen břemenem zpětné kompatibility. Je to jeho výhoda i&nbsp;prokletí. Výhoda proto, že náš kód napsaný před dvaceti lety dnes funguje stejně jako tehdy a&nbsp;do budoucna máme stejně pozitivní vyhlídky. Prokletí proto, že je velmi obtížné do jazyka přinášet novinky a&nbsp;změny tak, aby se tím *nic nerozbilo*. Prohlížeče kvůli tomu musí stále obsahovat implementaci všeho možného, včetně technologií, které už dávno považujeme za překonané.

Jeden mechanismus, který lze pro modernizaci použít, je zavedení *nového druhu skriptů*. Tento krok se objevil naposledy po roce 2015, kdy JavaScript prošel pořádnou aktualizací. Namísto nové HTML značky byla ovšem zavedena nová hodnota atributu `type`. Dnes tak máme dva druhy skriptů:

- **klasické skripty**, které atribut `type` nemají (nebo mají, s&nbsp;historickou a&nbsp;zbytečnou hodnotou `text/javascript`), a

- **JS moduly**, které mají atribut `type=module`.

Pojďme se na ně podívat detailněji.

### Klasické skripty

Klasické skripty představují původní mechanismus spolupráce HTML a&nbsp;JavaScriptu. Jejich funkce a&nbsp;globální proměnné jsou sdíleny napříč všemi takovými skripty a&nbsp;není povoleno v&nbsp;nich používat některé moderní syntaktické prvky (zejména direktivy `import` a&nbsp;`export`, viz kapitolu 8).

Klasické skripty začne prohlížeč načítat, jakmile na ně v&nbsp;HTML narazí. Přestane přitom dělat všechno ostatní, takže pokud stažení klasického skriptu trvá dlouho, zcela to zablokuje proces načítání a&nbsp;vykreslení HTML stránky. Tomuto chování lze předejít přidáním atributu `async`: prohlížeč pak skript stahuje zároveň (paralelně) se zpracováváním dalšího HTML.

Klasické skripty prohlížeč vykoná, jakmile je načte. Tomuto chování lze předejít přidáním atributu `defer`: prohlížeč pak skript vykoná až poté, co zpracuje celé HTML a&nbsp;vystaví celý strom stránky.

Je zbytečné kombinovat atributy `async` i&nbsp;`defer` zároveň, protože skripty s&nbsp;atributem `defer` jsou automaticky načítány paralelně. Na atribut `defer` se tak můžeme dívat jako na lepší/silnější variantu atributu `async`.

### JS moduly

Použitím atributu `type=module` říkáme, že chceme náš skript zpracovat modernějším mechanismem. Dostaneme tak od prohlížeče chování, které se časem ukázalo jako praktičtější (ale nemožné zavést paušálně pro všechny skripty, kvůli zpětné kompatibilitě). Všechny funkce a&nbsp;proměnné v&nbsp;JS modulu nejsou dostupné z&nbsp;jiných skriptů na stránce; pro spolupráci je nutné využít direktivy `export` a&nbsp;`import`. JS moduly jsou automaticky vykonávány ve *striktním režimu* (koumáci se o&nbsp;něm mohou dočíst ve čtrnácté bonusové kapitole).

JS moduly jsou automaticky zpracovávány způsobem `defer`, tj. jejich načítání probíhá zároveň se zpracováním HTML a&nbsp;jejich vykonávání nastane až po vytvoření stromu stránky. Pokud chceme JS modul vykonat ihned po jeho načtení (tj. potenciálně dříve, než je strom sestaven), můžeme mu přidat atribut `async`.

JS moduly s&nbsp;atributem `src` je nutné vydávat pomocí HTTP (tj. pomocí webového serveru, nikoliv z&nbsp;adresy začínající na `file://`). Jejich načítání podléhá mechanismu *same-origin / CORS* (viz kapitolu 5).

### Příliš rychlý skript

Výše uvedené možnosti se nám hodí mimo jiné v&nbsp;situaci, kdy narazíme na problém způsobený skriptem, který je vykonáván příliš brzy. Typická začátečnická chyba může vypadat například takto:

```html
<script>
let button = document.querySelector("button");
button.addEventListener("click", ...);
</script>

<button> Klikni! <button>
```

Poznáte, v&nbsp;čem je problém? Jedná se o&nbsp;**klasický skript**, takže jeho načtení i&nbsp;vykonání proběhne přesně v&nbsp;tom místě, kde je v&nbsp;HTML značka `<script>`. A&nbsp;až se prohlížeč pokusí vykonat metodu `document.querySelector`, ve stránce žádný prvek odpovídající selektoru nenajde. Že ho tam vidíme? My možná ano, ale prohlížeč ještě ne: při zpracování HTML se zatím tak daleko nedostal.

Pro tuto situaci existuje hned několik řešení, z&nbsp;kterých si můžeme vybrat to, které nám bude nejvíce vyhovovat.

1. Odložení vykonání skriptu: `<script defer>` nebo `<script type=module>`

1. Přesun skriptu v&nbsp;rámci HTML:

		```html
		<button> Klikni! </button>

		<script>
		let button = document.querySelector("button");
		button.addEventListener("click", ...);
		</script>
		```

1. Umístění skriptu do funkce, vykonané později:

		```html
		<script>
		function go() {
			let button = document.querySelector("button");
			button.addEventListener("click", ...);
		}
		document.addEventListener("DOMContentLoaded", go);
		</script>

		<button> Klikni! <button>
		```

Poslední varianta patřila dříve mezi velmi oblíbené možnosti. Událost `DOMContentLoaded` odpovídá okamžiku, kdy prohlížeč dokončil načítání HTML a&nbsp;sestavil strom stránky. Takovéto odložení (vlastně stejné, jako atribut `defer`) je šikovné, ale nezbaví nás problematického zablokování stránky během načítání klasického skriptu. Vhodnější je proto použití prvního nebo druhého řešení.
