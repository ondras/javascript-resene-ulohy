# Kapitola 1: Úvod

Jen těžko se lze pohybovat v oblasti tvorby webu a nepovšimnout si, jakému zájmu se JavaScript těší. Spolu s oblíbeností a rozšířeností logicky roste také poptávka po kvalifikovaných vývojářích. Najít zkušeného JavaScriptového programátora přitom vůbec není jednoduché; základy si na Internetu najde každý, ale skutečně hlubokého pochopení dojde jen málokdo. Je k tomu zapotřebí mnoho praxe, zvídavosti i obecného algoritmického rozhledu.

Na oblíbeném programátorském webu stackoverflow.com je položeno přes dva a půl milionu otázek na téma JavaScript. To je dobrým dokladem zájmu i nedostatečného vzdělání mezi webovými vývojáři. Ambicí této knihy je poskytnout podklady pro systematické pochopení JavaScriptu a jeho praktického používání.

Konkrétní nástroje, postupy a knihovny přicházejí a s různorodým odstupem zase mizí. Základní koncepty a jazyky WWW však zůstávají a postupným vylepšováním upevňují web na předním místě každodenních životních činností. Práce s HTML stránkami, jejich design a postupné oživování pomocí skriptů je tak více a více považováno za základní IT vzdělání; mnoho vývojářů se s prvními algoritmy a jazyky potká právě v rámci tvorby webu.

FIXME tento odstavec je zkopirovan

S rostoucí nabídkou je na místě dodávat i užitečné studijní podklady. Zde přichází ke slovu tato kniha: poskytuje krátký exkurz do světa pod pokličkou HTML stránek, ukazuje principy vývoje a seznamuje s typickými postupy. Na své by si tak měli přijít jak začátečníci, tak i zkušenější vývojáři z ostatních oborů, kteří by rádi obhlédli, jak že se to pracuje s tím HTML, CSS a JavaScriptem.

## Jak pracovat s knihou

S výjimkou této jsou všechny kapitoly v knize postaveny stejným způsobem: každá se točí okolo jedné konkrétní úlohy, která je zmíněna vždy v úvodu kapitoly. Následuje vzorové řešení a jeho krátký rozbor. Úloha je volena tak, aby připomínala opravdové zadání, se kterým se můžeme v praxi setkat. Zároveň s postupem času roste obtížnost úloh, abychom se mohli seznamovat s dalšími vlastnostmi jazyka.

V každé kapitole pak následuje trojice podkapitol, které využívají řešenou úlohu jako místo pro vysvětlení dalších konceptů JavaScriptu. Tyto podkapitoly jsou seřazeny dle obtížnosti a obdobným způsobem pojmenovány:

  - Každá první podkapitola je určena pro **zelenáče**. Nenechme se takovým označením zmást, ani urazit! Jde prostě o ty, kteří s JavaScriptem začínají a teprve se rozkoukávají. Podkapitoly pro zelenáče představují základní vlastnosti JavaScriptu a zpravidla se v nich naučíme různé formy vylepšení vzorového řešení úlohy.

  - Každá druhá podkapitola je určena pro **koumáky**. Je v ní prostor pro obecnější vysvětlení probíraných témat. Namísto použití JavaScriptu (jen) pro splnění konkrétního zadání se koumáci seznámí i s alternativami a pokročilejšími koncepty. Tyto podkapitoly pomůžou rozšířit obzory těm, kterým přijde vzorové řešení přímočaré a chtěli by vědět více.

  - Každá třetí podkapitola je určena pro **profíky**. Probíráme v ní ty rysy JavaScriptu, které jsou buď komplikované, nebo se s nimi nesetkáváme moc často. Profíci se v těchto podkapitolách mohou seznámit s tématy, o kterých mají frontendoví vývojáři často jen neúplné znalosti, případně se jich intuitivně straní a buď je ignorují, nebo je obchází používáním knihovního kódu.

Cílem knihy je nabídnout užitečný obsah všem zájemcům o JavaScript. Projděte si prvních pár kapitol a *nakalibrujte se* na jednoho ze tří vzorových čtenářů &ndash; podle toho pak můžete volit podkapitoly ve zbytku knihy.

## Pět minut dějepisu

Historie programovacího jazyka možná nepatří mezi nejzábavnější části knihy, ale může přinést užitečný kontext k informacím, které se dozvíme v dalších kapitolách. JavaScript navíc v průběhu života dostával různé názvy a zkratky, se kterými se v rámci tohoto dějepisného rychlokurzu seznámíme.

Archeologičtí nadšenci se mohou detailnější informace dozvědět mimo jiné na stránkách https://www.w3.org/community/webed/wiki/A_Short_History_of_JavaScript a http://en.wikipedia.org/wiki/JavaScript#History -- tato podkapitola je zkrácenou kombinací textů z několika zdrojů, zejména však těch dvou odkazovaných. Pojďme si nyní představit klíčové body v historii JavaScriptu.

- První verze jazyka JavaScript byla navržena a naimplementována během pouhých deseti dní (!) Brendanem Eichem ve společnosti Netscape. Psal se rok 1995 (mimo jiné též rok vzniku jazyka PHP) a Eich dostal za úkol v této kruté časové lhůtě navrhnout *menšího a hloupějšího sourozence Javy* -- jako konkurenční krok v tvrdém souboji s prohlížečem Internet Explorer. Tato verze jazyka se jmenovala Mocha a záměrně, aby nevypadala příliš jako Java, nabízela namísto tříd prototypy. K jejich fungování Eicha inspiroval jazyk Self; právě prototypová dědičnost se následně stala definující vlastností, kterou se JavaScript dodnes odlišuje od ostatních objektově-orientovaných jazyků. Syntaxi navrhl po vzoru Javy a C; z jazyka Scheme převzal možnosti funkcionálního programování a uzávěry (viz třetí kapitolu). Během integrace jazyka do prohlížeče Netscape Navigator došlo ještě v roce 1995 ke dvěma změnám jména: nejprve na LiveScript, poté už na finální JavaScript.

- V roce 1996 se objevuje první konkurenční implementace -- JScript v Internet Exploreru 3. Zároveň dochází k formální standardizaci jazyka, tentokrát pod názvem ECMAScript (ECMA je název standardizační organizace *European Computer Manufacturers Association*, zodpovědné mimo jiné za specifikace formátů dat na CD či jazyka C#). Až do dnešního dne tak žijeme v nezvyklém terminologickém guláši: striktně vzato pracujeme s implementací respektující předpisy standardu ECMAScript, ale implementace jako taková (nezávisle na použitém prohlížeči či serverovém prostředí) vykonává zdrojový kód jazyka JavaScript. Tato dualita bude patrně přetrvávat i nadále, mimo jiné proto, že označení JavaScript je  chráněnou obchodní značkou firmy Oracle.

- Firma Microsoft v roce 2000 vydává webový e-mailový klient Outlook Web Access; pro něj do prohlížeče Internet Explorer 5 přidává nové proprietární rozhraní, které se následně dočká názvu `XMLHttpRequest`. Tím dochází k dramatickému nárůstu možností JavaScriptu (do té doby omezeného fakticky na kontrolu webových formulářů před jejich odesláním) a následně k rozvoji jeho popularity mezi webovými vývojáři. Začíná tak období boomu tzv. *Ajaxu* (více si o tom povíme v kapitole FIXME).

- Pro svůj vlastní prohlížeč Chrome se společnost Google rozhodla vytvořit zbrusu novou a výkonnou implementaci JavaScriptu. V roce 2008 se objevuje Chrome 1.0 a implementace dostává název V8. Mimo jiné i díky rychlosti V8 dochází k oživení myšlenky, že jazyk jako takový nemá důvod být používán pouze jako přívěsek webového prohlížeče; není žádná technologická překážka k použítí JavaScriptu i pro programování serverového kódu. Hned v roce 2009 se objevuje projekt Node.js (autor Ryan Dahl): sada rozhraní a knihoven, obalující implementaci V8 a dovolující tak jednoduše spouštět JavaScriptový kód i mimo webový prohlížeč.

- Rok 2015 je pro JavaScript pravděpodobně nejdůležitější milník v moderních dějinách jazyka. Po mnoha letech vývoje *do šuplíku* konečně dochází ke zveřejnění nové (šesté) verze jazyka. V porovnání s minulými verzemi přináší tolik novinek, že jejich popis by vydal na vlastní knihu. Tato verze nese označení *ES6* (ECMAScript 6), ale zároveň se jí podle roku vzniku říká *ES2015*. Od tohoto roku organizace ECMA začíná do jazyka integrovat novinky s pravidelnou roční kadencí. Po pár letech už přestává dvojí číslování dávat smysl (např. skutečnost, že verze ES12 je to samé, jako ES2021) a k dnešnímu dni jednotlivé verze odlišujeme prostě jen pomocí čísla roku.

- V roce 2018 se objevuje první vážná konkurence pro Node.js; jedná se o projekt *Deno*, založený taktéž Ryanem Dahlem. O obou těchto prostředích pro vykonávání JavaScriptu mimo webový prohlížeč si povíme více v kapitole FIXME. Třetí člen tohoto spolku, projekt *Bun*, je nyní v roce 2023 žhavá technologická novinka.


## Co by měl čtenář vědět

## Ladění

## Další čtení

Tuto knihu jsem napsal, protože mi na českém trhu schází literatura, která by JavaScript vysvětlovala přístupnou formou a zároveň dokázala oslovit zájemce od nováčků až po odborníky. Rozhodně to však neznamená, že tím pokryjeme potřeby každého zvídavého čtenáře! Zároveň není v možnostech jednotlivce úplně pokrýt veškeré rysy natolik bohatého jazyka, jakým je JavaScript. Pojďme se podívat na další (anglické) materiály, které mohou přijít vhod.

  - Především tato kniha není referenční příručkou, dokumentací ani kompletním strukturovaným popisem gramatiky a vlastností jazyka. Zájemce o takto formální popis můžeme odkázat na oficiální web pracovní skupiny TC39 (https://tc39.es/), která vytváří a koordinuje standard, na základě kterého pak vznikají jednotlivé implementace JavaScriptu. Výrazně praktičtější je pak web s historickým označením *MDN* (Mozilla Developer Network) na adrese https://developer.mozilla.org/en-US/docs/Web/JavaScript &ndash; zde si můžeme přečíst o všech aspektech jazyka, prohlédnout interaktivní ukázky a taktéž k tvorbě dokumentace přispět. Web totiž stojí na otevřeném wiki-systému a je vytvářem dobrovolníky. Velikou výhodou MDN je také propojení s HTML a CSS, neboť tento web se snaží pokrýt úplně všechny aspekty klientského webového vývoje.

  - Sada knih *Exploring JS* od Axela Rauschmayera je k dispozici zdarma online na jeho webu (https://exploringjs.com/). Dr. Rauschmayer je velmi zkušený, píše čtivě a pokrývá široké spektrum témat. Jeho knihy se věnují JavaScriptu zevrubně, takže namísto čtení *od začátku do konce* slouží lépe jako referenční příručka.

  - Kniha *You Don't Know JS Yet* (autor Kyle Simpson) je populární a čtivá. Existuje v online verzi (https://github.com/getify/You-Dont-Know-JS) i tištěná. Věnuje se především záludným partiím JavaScriptu, tj. těm, které bychom v této knize popisovali zejména v podkapitolách pro profíky.

